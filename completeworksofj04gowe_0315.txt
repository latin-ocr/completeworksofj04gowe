LIBER QUINTUS 213

Federa seruasset, si non formosa fuisset,
Sponsa, que multociens res docet ista patens.
Quam Venus inspirat seruat custodia nulla,
Ad fatuam nullus limes agendus erit:
Cum Venus et mulier tempus que locum sibi spirant,
Non caret effectu quod voluere duo:
Frustratur custos mulieris, dum tamen ipsa
Se non custodit, si foret ipse Cato.
Tunc prius incipient turres vitare columbe,
Antra fere, pecudes gramina, mergus aquas, 440
Femina cum Veneris fatuum scrutetur amantem,
Et non inveniat ad sua facta locum.
Littora quot conchas, quot amena rosaria flores,
Quotque soporifera grana papauer habet,
Silua feras quot alit, quot piscibus vnda natatur,
Et tener ex pennis aera pulsat auis,
Non faciunt summam talem, que dicitur eque
Ad mala que mulier insidiosa parat.
Est mundus fallax, mulier fallacior ipso,
Senciit infidam nam paradisus eam: 450
Est lupus ecce latens agni sub vellere mundus,
Quo lambit primo, fine remordet eo.
Hoc tamen est extra, set serpentina columba
Prouocat in thalamis dampna propinqua magis3
Hec etenim serpens est, que per mille meandros
Decipit, et pungens corda quieta ferit.
Quis fortis manet aut sapiens illesus ab ipsa,
Celicus est, set eam vincere terra nequit:
Sampsonis vires gladius neque Dauid in ipsam
Quid laudis, sensus aut Salomonis habent. 460
Vt quid ad huc miles temptat superare modernus,
Vincere quod tanti non potuere viri?
Non est quem faciunt transacta pericula cautum,
Set magis in laqueos quos videt ipse cadit.
Quis vetat a magnis ad res exempla minores
Sumere? set noster non sinit illud amor.
Impetuosus agit pugnam gladiator, et idem
Immemor antiqui vulneris arma capit.

 

450 Text SH2 Illa quidem fatuos que ligat arte viros CEHGTDL
454 in thalamis S interius CEHGDL

 

